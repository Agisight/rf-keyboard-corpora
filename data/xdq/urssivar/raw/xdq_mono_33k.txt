ттағула ьунар буживца биллира акколли ца талҡанна пачалиҡ ьел пачалиҡцци ьербирьул буживца ца кулпет ьел кулпетла буживца ца даҡил дарьан ттағу ьел ттағу ьар чиркалла ьучьул буживца баь чяҡ барулжи ьелкар ттуттуубикьул чьяғбикьул буживца мейданталла ғай дарьан ттағу буживца ил дурсул дуживца ьел ттағул суки талҡанни диранти яьтира вяьитира бетьивца талҡанжи ьел ттағу сукли цинни диранти ашкьардиранил ҡаркабаривли талҡанни цинна ҡҡаравашшалцци ьел ттағу буцихивли цинесса каҡҡихивца цьил талҡанни ҡаркабаривца ьелтталцци ттағу бельухунни циней хурег барахара талҡанна ьереғ буццанталли ттағу бельана биьяв аккура бельунҳал ил мицьиьабирьул буживца ьелттижил бурсивца илтталли талҡанци абиьалли икьулца талҡан цаби дул мицьи мицьилли буканда цаҡҡа ьежин ттағу ьелин чьяғбикьулца дуней чяҡли ду мицьи мицьилли талҡанни букунда бикьул талҡанни ил мар марли мицьи мицьилли беркунца ттағу илела кьултьантакьин чьяғбикьул буживцав ду мицьи мицьили беркунда талҡанни бикьул талҡанжи ил ттағу ьаттира бетьивца талҡан пикриикьулца цигли ғявбиццихидайра ьеж ттағу икьул цинна ҡҡаравашшалцци икьулца ду килссунда муҡь гунелли нишал дила кьултьанцци никьо шуҡҡа барайа ттағула бекь саркабакьалли ьелела бекь хуцькабарай тьашакколли ттағула бекь саркабачьивца амма ил буцара биьявли аккура ҡҡаравашшалли ттағу ьарцур бегурца ҡҡаравашшалли ттағула мусна рахццирган талҡан хуцкаривцай ттағу чьяғбикьул ьарцурца ҡҡаравашшалли талҡан хуцькаривца бикьул ттағула тьамбаҡьивли талҡан вилцци вакни вевчьивца ьетти ьетин белди дура ьежин цеғивда даҡдаь ячча буживца ца ахалла ҡьяцналла ттурзам ьар бари чиркалла ьелтти ҡьари дикул нисналла ҡил кикул уживцай аххалли ьелтти яччуҡҡяйталла урка буживца ца вяьиберхурил даҡил дарьан ячча саҡра йя заманалци суклелцир барх нисналла ҡил чербирьул бужив акку ьел ячча цинна ваь инжиттивирул умцьенвашухул парғатвирул ужив акку илел саҡ ьел ячча тьажейттар чербуҡунни ҳуни бежгурца ьел заманалла ҡҡаршичибиьора биккар бець урухбиьявца ячча рурччулца ячча дуней чяҡли меъбикьулца ячча ьеч кумек бейкку бець бикьулца илеци ьари бурса ьари ила баь мяғялла ғай и цилжи чьяғбикьулдей на етти цейра яьдеҳ ааргу ьана и дул бучитти ячча бикьулца ду исар ирхелли ҡьаҡьабаривли чьяғбикьулда бець бикьулца и тьузналли мабуҳатти ил ду чибагарей сарра и меъбикьулдикко яччал ьанцабичибил бурсивца ьа ьежин дила чьвел ккиччутьайра дарх ди ьелтти итевгон мяғла калгунца ьелтталци тьамдаҡьахара чьяғбикьулди бецьей ьанбичивца ца авдал биҡна ячча берчижил дул чьвел ккиччутьайра цьил цабира деркодал яьли бирьор чьяғбичьу меъбичьу чяҡлигон абиьал бикьулца бець цинна яччай умцьенваҳан аххалли даҡьивца ьелтти тьам чикуҡунни тупанг чиишулли бець кабишурца цьил ғундраикьул ьеж авдал ячча циҡҡел духубиьяжайра икьул кускабаривли ьелра цайра ваткишивца ҡил ячча биьалли бець кабишахара кумекбиьявда бикьул ьаттира цьаҡьли катьухунни бекьра цабира батбишивца ҡҡапулса кебеғивҡҡел бикьулда дила яьдеҳли дуццанттар ца бець камбиьяв ьетин ьеттира белди ьежин дура цеғивда уртаҡҡира гозила тьваҳора дуживца диллира дейккол чьвел уртаҡ сикала дярьяра ттужула дярьяра ца заманалла ивҳнелла илтти чьвелра шеттир диҡанцци барчивца гозила тьваҳа сикала дярья цьаҡьли яҡьлучебилла ьердаривли бикьулца ьана меберкобай ниҳҳол ьеж гоза евла марка кадаҳанҡел цьидеҳ адачьивли делли ьетҡҡел цанцилли буканда ьана диъянбиҳабай ттужула дярья ьелей разибичивца чьуллелли буҡивли гозила тьваҳа диъянбишивца бегурца ца яьли замана дачьивца ев ца бари сикала дярья ккушбяҡивца илей гоза ьанцабичивца ттужула дярьялцци бикьулца дила яжал никьо рирси раривца бянда ьари ду ьел чирагара цаби биьалли дуцьбижив бегурца гозила тьваҳо билцци ячбаривли ҡар лямцьттураьабаривца чевттар черцабиьявҡҡел ттужула дярьял хабарьассивца илеци ча ьадишшибай ила яжала рирсилжи четтикьай ьадишив чокка зу цав ччоккати чьвелибил барира сикала дярья ккушбяҡивца гоза ьанбичивца цьилра бикьулца ттужула дярьялци дила цацара яжал рирси раривца бянда ьелтти чибагара дуцьбижив бярунни гоза дагна кебеғарей беркунца ил чербиьявҡҡел ттужула дярьялли ҳарбеғивца ча ьадишшибай ила яжала рирсилжи дагникьай чокка зу цав ччоккати явъибил барира сикала дярья ккушбяҡивца цьилра гоза ьанбичивца цьил бикьулца ттужула дярьялци дила цацара яжал рирси раривца бянда ьелттира чибагара дуцьбижив бярунни гоза лутьингу кебеғарей лямцьттураьабиривли беркунца ил чербиьявҡҡел ттужула дярьялли ҳарбеғивца ча ьадишшибай ила яжала рирсилжи лутьикьай чокка зу цав ччоккати цаллара аккортигонти даъдишшивцав евла ҡянила бирми чяькадикьулца ьар бари марка сикала дярьяра ттужула дярьяра ккушдяҡивца ттужула дярьялжи гоза ьанцабичивца ил бикьулца даҳабай ниҳола гоза беркона на ев дачьивца дегурца чьвелра цанцилли гозила тьваҳо диъянбишивци улбеталли гзвазила тьваҳо бацьли ттужула дярья шакбичивца ссикала дярьялла пишналжи аь ьел ил беркундиҡьал ьеж гоза ьана ду шакбичивда и яйна ду аккол ттурабегурди яйнара гоза беркона бярунди игон уртаҡ дам на баживли акку гозила уртаҡдеҳ дам адиккар цьил ьеттеннажин ттужула дярьялли сикала дярьялцциттар уртаҡдеҳ дерҡьихивца ьетин ьеттира белди ьежин дура цеғивда авдал ттағу буживца биллира бейкколли ца жаьил ттағу ца заманалла ьелей мижер кадиццурца даҡил ачьи чиркалла чицабиьунгон ил пикрибуҡунца ижалҡьал ца яьли белҡҡана бирку дек дирул биьяж ижал ил учиьябяҡивца белҡҡаней ачьелли букана батбишивца уҳтанни азбарцциртин цинна мижерла чевттар пикрибикьул улбеталли ҡалса даҡил ҡҡвянби ди учидичивли на бикьулца ттағу цинецци цаби ьетин ачьи каҡьив диьяж дила мижер барҳбиццур цябунни улбеталли ьелин бевчьив хола гоца ьелей алавцадиживли ҡҡвянби аь цигли хатьабичивдай ду бикьулца цинецци цаби ттағу бегурца цьилра ттағу шеттир улбеталли баҡил укка би учибичивли ьабичивли чьяғбикьул на ҡьал ьетти халкь ачьи унзудирул ьабархив биьяж пикрибуҡунца ттағу улбеталли унруби билъячь бизни баьнал ьабичивли цаби чибаживгон ца унра циней кьатьара цайра вяъвиццур ьежра аллаьла душманца дила ирҡьвя адартан икьул ьелккар сарбиьяв ттағу бекь биккалли ьу тьями бикьул елъенни берцур вяь бикьулца цинецци цаби ттағу дила мижер мар бирьул акку улбеталли ҳунела баи ҡерҡ бизира биҡна хвяра емьара ди кадиццурли кушра дикьул цаби чибаживли илтти разидиьявца баши ниссаццир барх дикьулца ттағул хабарра ьассивли акку кон дяндай цилжи дяндай бивли батбишивли ьелтталццир барх бегурца белики на еран дила мижер мар ажиж бикьул даҳулца даҳулца илтти чумал бари ахирра ца цьямҡь дуццала баи цедеғивли тьашдиццурца дярххя дугара дикьул цьил ттағу ккушра бяҡивли ьелтталцир барх цябунилжи пашманрабиьявли бикьулца цьямҡьлира биҡьал чердиьондел ьяьли аччвейра ниҳо емьа бикьулца ци ирххучьдей и чердиьявли ьет ҡьирҡьир ваьжи ьереғдуццижил цьямҡь дуццан яьлида ниҳо ду цилсарра урух абичьуд иа иа емьал бурсан таман абиьявли белли дуццанттар хола тьама ьамалццир хола рявҡра хямкралццир дуцца жиҡьналла еҡь ттурабичивца ьелккар ьелтти ҡерҡ бизира биҡна хвяра емьара писси пяьли дерҡьивца ирххи дичивли ттағу биьалли ьелин ца ккалкканна ҡьялинжи ирххел тьутьубикьул ьабиживли чиркалжи калгунца чиркалла баьлал кабурчьивли ҡил батбишивца циней цаби ғайбикьул авдал ду авдал ду цьил илей ьанцабичивца чиццир биьалра барх кон биьалра ваьли абарьан мусна бяна хайри абирьанил мижерра ьар ьаман марцци акабирцанра ьанцабичивца сситьу чокора ҡҡвянара буживца биллира бейкколли ца сситьу чоко кагурца вачьала янццай дяръив шиннел буччара ҡҡуткабичивца ҡҡутта мурьелла агурца тяькабиживца тьями мурьелла агурца руккур руккурцабичивца ссукки мурьелла агурца ьел заманалла цебеғивца ца ҡҡвяна аььаьай цигли ьелтти агурдей ччоккобиьявдей и бикьулца сситьу чокал бурсивца цаби вачьала янццай дяръив шиннел буччара кябунилла чевттар ҡҡуткабичивда бикьулца ҡҡутта мурьелла агур тяькабиживда бикьулца тьями мурьелла агур руккур руккурцабиживда ссукки мурьелла агурда ҡҡвяна бикьулца дура мурьелла агара биккулда кагурца илра вачьала янццай шинел буччара ҡҡуткабичивца ҡҡутта белҡьунца тяькабиживца тьями делҡьунца руккур руккурцабиживца бевчьивли кабичивца бицци це бужив цаби ца дуццала жанигорталла паччяь арслан ҡҡаплан ил цаҡьли зулмукар паччяь буживца илесар сукли жаниварти урухдикьул дуживца ца заманалла ил паччяь цьаҡьли зяъипбичивца цикьал беркона абирьул ьунараккорбиьяв кабиссунни буживца паччяьли цаби ьелтти цьаҡьли йязиҡҡли чиабажахара цинна ҡҡаравашшалци барччихивца циней шурмалцци ниҡла ҡали ьелтяьялли жаниварталла паччяь ьел ниҡла ҡил мегон кабиживца цаби яхкабиьарей паччяьли дирғихивца сукли дуццала жанигорти баривца ьелттай ьукму ябал барилла бакни циней дарман дарччахара йяра хурег биццибирьахан иштяь цабаҳан биьахара ьел цинни бурсибил абарив жанигорталла кулпетццир ца никьо дярья циней беркона цачижли баривца ьел барилла ьереғ сукли дуццала жанигорталжи цадаҳара чевли буживца зяъипил арслан ҡҡапланса чула паччяьса хурег цаҡҡивли йяра чула никьа дярья ьелецци берчохана цачивли чула паччяьжи дарман дарккара адирьул дуццала жанигорти йязиҡли дуживца арслан ҡҡапланни биьалли илтталла дяьни баьла баьлал дукунца ьелттяьялли сукли жанигорталла дяьни деркун тамандиьявца калгунца ца никьакан зимзар ца бари цаҡҡивца зимзарли паччяьжи баь биццикан хурег арслан ҡҡапланни ьясивбаривли яькабиццурли суртьағивли беркунца цьил хабарьассивца зимзарци цигли баривдей ьеж хурег бикьул зимзарли бурсивли акку ил сарбиьара шиҡьбиживца уццуцци беғибил зимзар паччяьла ҡҡаравашшалли уццуци уркабуцихивли ғвячьбаривца цьил зимзарли цаби батағахара чяғдаривца бицци це урҳулцци бицци це урҳулцци ьетҡҡел уццуци уркабуцивҡҡелли зимзарла раг ғвярцьдиьявтица бикьор ьетеннажин зимзар ьелган ғвярць рагла баь исбаьи агурилца ямалтар ккуртта дуживца диллира дейкколлира ца бецьра ссикара ғвярира ккурттара ца заманалла илтти учидичивца хола миккола ккалккана гуни чула ҡҡуллуҡҡи дувкьара миккола ккалкканна гуни яйригналли ьабирҡҡур кур буживца илтти сукли цанцилли ьел курни дижкадичивца пикридикьулца уғалра цигли ттураьядана диьядайра дикьул ца яьли замана бегурца илтти цьаҡьли ккушдяҡивца цьил ямалтар ккуртта бикьулца ьари чьяғдарабай суклели цанцилли баь цьаҡьли назик тьамалла баь котти биьолра ьел ниҳҳол буканда вярҡбикьулца ссика авбикьулца бець ьямбикьулца ккуртта ғвярила мивла тьама сарцабачьив аккура ьелтталла уркка беркунца ғвяри явлелли цацара бари бегурца цьилра ккушдиьявца илтти нара баьсаргон баривца чьуйняҡьи бецьила тьама назикбиьявца цилжиаккун ил баьсал цьаҡьли авбикьул тьама бугунни буживца беркунца бець сикалра ккуртталра нара пикридикьулца илтти яйригни цебеғарайчи цигли ттураьядудайра дикьул ккуртта бикьулца ссикаци ьештти ниҳҳоццир дарх курни дижкадичив ҡьялиппи гуни кадиҳа ила и ьелтталла чевчи ьабурчьи барҳли кабицци ду ила ҡицьриппалжи ьучьанда тяьттураьабирганда курцциттар цьил дул и ттураьиҡҡанди цигли биьолра ссика разибичивца ккуртта цинни бурсив тяьялли курниттар тяьттураьабиживца ляпььабарив цинна рижра цабира писси пяьли берҡьивца калгунца ссика цабигинал ликьунни ккурттал кумекбарарей ьереғил бари чиркалла яйригни цебеғивли ссика кабишурли буҡҡивца урши буживца сув ҳулунра илтталла ца уршира сув ҳулумла уркка ғай агул дикьаркабичивца аттал урши убацци веччивли аккура ҳулум тьутьураривца ьел урши аттал чоккол ьиҡьунца хола веғихилца ҳулум каригара ьеғивҡҡел аттара аттала тухумтира учибичил на етти ҳулум карирганда бикьулца уршилцци урши икьулца аттаци дул дила аба аккол миҡ абирид сукли аттала тухум наькугунца илецци бикьулца и никьол велли ила абал ваҳотурли регур урши икьулца дила аттал уба тьутьу арарил виьандел убал ду ваҳ авартади цьил атта икьулца на цара барижил бейку вя цака ила уба вярун цачилца цинна уба барилца миҡ акка аҡилца халкь миҡцци цябунти урши икьулца аттацци дила уба дуса ругар атта шиҡьвижилца ғайикьул урши икьулца аттаци ил етти бикан бара уба дуса ругар каццира араҳар дила уба дамра риккулда дул битра риххянда аттал цьил цейра биара виьявли аккура уршилла яҡьлу уживца ца виллира аккол ца атталара ца абалара ца урши холавиғансет ил урши цьаҡьли яҡьлучебил агурца вецьну шура дус виьявҡҡел ил икьулца цинна аттаҡалци вянда ьари ду ярххялжи белики яь дуней ҡҡаршибиьяж дам яьли агал нишшара диканда дуса ваҳул ваҳул веғивца ил ца хола шаьарцци илела буживца ца берттив чейтан цара цьикьал буживли аккура хола шаьарцци ил агурца базриган ьелтти ваччар чакарцци аҡивли дегурца верал дус давлачев виьявцай урши хола кьялъя баривца циней мяҡьи бити цара базригни илела массай тьямяъбикьора кабиживца ьелтти бярунца паччяьса ярзи валлаь ихел ниссала сукли ваччар чакар дулгунца цай давлачев виьявца улбетай цигон бурхха барибал сукли базарцци цабаҳан халкь илеса аккол чисара баҳул акку ила сеттан кьялъя би илела паччяьли весунни цинна ҡҡараваш тьалавварихивца ьел урши цинеса ил барьулдив дул и цилжи тьалав варивлидел икьулца хан аь и ямрулли велҡҡаби ко дила паччяь ду никьна виццуллида еттижи икьулца урши и ьеж дила шаьарцци цеғивҡҡел ца берттив чейтанра ира види ьана и давлачеввиьявли цараталла ваччар чакар дулгунца бикьулца ила чейтанра ьасса ира ьеж шаьарциир ттураверхи явяттал ила бекь черьабиччахара ьукму биранда валлаь паччяь и ямрулли велҡ викьулца урши дул ьеж шаьар бартанда ко ил ца дила тилади бараттал ьу цигон тилади икьулца паччяь цигонкьунал ьежгон ду ьежин цяунҡҡел вецьну шура дус виьявди итеннажин верал дус дегурца ьана ду ғану чьура дус виьявлида ду ил ьежин цеғивҡҡелгон вецьну шура дусла ямрулла ажахабай ду ғай аккол ваҳанда ьеж шаьарццир ттура икьулца урши паччяь икьулца и духхуци мейдан ди урши дила цацара шаьар би ьелин бити халкь дам никьна абирццулца дул и вазир варивли велсунди ьетин ьетти давккабичахара виьаттал и дул вартанди етти биккантяьялли ьервиьахара абиьалли икьулца урши ил дила илби ттураьадитьаха шаьарцци бити укка цалли ца биръялца давлачевталли мискинти бижелабирул аккура ду ьелтталли диранталжи чивьул угара авирьуд ьелей никьна абирцулца етижира дила илби тураьадитьахаттал дул ча давлачебилал ча мискинал абарьид суккелцци цагон ғайкьичьуд цай урши икьон тяьялли паччяьли уршилла илби ттураьадитьухунца весунца ьет пулан шаьарцци уршилли ьелин кадиццухурца низам ҡьяйдара ьар цикьал давкдичихивца уршилли ьелин цачивца цинна аттара абара ьеркабиьявца ьелин ьелтти ьел шаьарцци бити халкьла хабарттурабичивца цьаҡьли парғатбиьявли вазирла ғайжир укка черъябянница бикьул ьетеннажин ьел улкаллцци даршидеҳра парғатдеҳра минадиьявца ьетин ьеттира белди ьежин дура цеғивда уршилла ҳулумра рирсилла сувра буживца бейкколца сув ҳулумра субела риҡна абара ҳулумли барил хурег сағли кабиҳандел ьар чьоҡьанни букан заманалла риҡнал вяьи дяъ дирул руживца урши пикрилци вичивца цилжи абал вяьи дяъ дирулейра икьул илел цинна ҳулунжи ҡьарикигара пикрибаривца саҡ ҳулумли хинкьи даривца субела абала сукран це даҡилгон кадаривли чанкка даривца чьоҡьанни букана кабижив заманалла сув икьулца ҳулунци шин диккулда шин цаҡҡа ҳулунни шин китьулделли субел ҳулунна сукрара цинна абала сукрара дарсдаривца ҳулун кариживца рукана сукра барсбарибилжи шакричивли вяьи дяь даривца амма цикьал бивли аккура цьил субел дярххялла ҳулун рускаьун заманалла сукли ҡил дити шин чяьттура катьивца ца кьанть шинела ҡил батурли аккура даг дуччи ҳулун чицариьунца шин дерччара рикьул шинела кьанть ҡил бейккура субецци шиней вя рикьулца муругряҡивда сув шиней вярун акку цьил цари ьариццур регурца даг дуччи янццай шиней ьелей ьереғ вяьи палтарра чикаьурли цай аваьахара сувра ватишивца янццай шин дерччара чиречьив манзилла субел ҳулум руцивли шинецци рижкарачьивца ца яьли урухраривца ҳулун ил витилжи шакричивли акку цьил сув ҡячьли ҡил цяунни буршшан киссунца уссанилла ьердаривца янццайттар цереғивли ҳулум рикьулца субецци ду шинецци чилдел рижкарачьивда рувкьул ца бара калгунда сув икьулца дул ицци бивда ҡьал дила абала урчьи зеймабиратти илелара аллаь ви ҳулум субецци черверххи рикьулца шакричивца цинна субей на ила абай абиккан абиранда ца заманалла риҡна цинна рирсилса шеттир рярунца цаникьалжи ца ябал бари дичивли ьереғ рирсилла сув ғайикьул тьамбаҡьивца цилжи ила аба цинна ҡил ярянней икьул рирси рикьулца субецци раҳу ярярун аругар ғявицци ьелтти ғайла даҡьивца риҡнал цьил риҡна ттурарерхулца ҡил рянда рикьул ратришивца ҳунейттаркьин баьла баьлал риҡанцци ца лайлара белчьунца даралра хинкьи ччанкка меревкь уршилла ҳулум даралра дигла ккирцци вевкьавкка рирсилла сув рикьул аба ҡьанни цариғулца икьул ттураверхур уршилли абала лайлалла баҡьивли ҡҡапулса тьашиццурца аба цереғивли ваши дила урши даҳанда ниҳҳола ҡил рикьулца баьла баьлал аба урши ьагурца чула ҡил уршилла ҳулумра цьил яькариьявца ччоккол цаньеберхулли ьеркабиьявца ьетин ьеттира белди дура ьежин цеғивда мискин уживца виллира вейкколли ца мискин мейдан илела целра бужив акку цайра цьаҡьли йяравкан чьоҡьанни евелҡҡунил циллара паь аккор уживца ьар заманалла цинецци цай ғайкикьул уживца биьандел ябал урши буҡьи ҡяшти биьалра биккади ца заманалла илел ҳулун кариживца агурца ьелела цай икьорагон буҡьи ҡяшти ябал урши цаибил урши уживца чьикьми тьямар чьвелъибил урши чидярғур урчьи миҡиндар ябал ибил уршилла тьулимсет аккол ҡяв бужив аккура ца заманалла ватвеғивца аттал хола урши мярцалла ҡьари виҡанци ҳуней ҡҡуттавяҡивли чикьми тьями делҡьунни вевчьивца ациғул виҡьал икьул аттал ьелей ьереғ чьвелъибил урши весунца ьелин вевчьивли холел уцци чиваживли уркьуҡунни цинна миҡринцци няҡҡби дурххявли ьелра кичив вевчьивца цьил чьвелъибилра ациғул виҡьал икьул аттал ябал ибилра урши ьереғ ватвеғивца ьелел цинна холати чьелра уцци бевчьив чибаживҡҡел урухвиьявли бекь сурсурцабаривца тьулимгон ҡяв ласбичивли кичивли ьелра вевчьивца цьил мискин атта ьелттай ьереғ муццауҡунца цинецци цайра ғайикьул ьештти ябал буҡьи ҡяшти беччижил ца мунпяъят чебил урши веччивдел дам икьул бевчьив уршбалжи чивеғивца ьетин ьеттира белди ьежин дура цеғивда игит яьмад буживца бейколли ца ца никьо шира шантира шанти чула уркка цьаҡьли цаньеберхурти буживца сукли ячу шанталли цанцилли дирул цалжи ца цаҡьли кумекбикьул буживца ьел шилцци уживца ца жаьил игит мейдан илей яьмад бикьул буживца ца заманаллахабар ттурабичивца хола яскарра цайра душман чицуҡунца бикьул душманни сукли цинна ҳуней сағлидиркан шими ғина ғинадаривца бикьул шантира наькагунца на цибиранней бикьул яьмадли шанти парғатбаривца ци биьалра пикрибиранда икьул ца бари шанталци икьулца ил ниҳҳо урухдиьара хайри абирьар ьана ьаттира цаньедерхулли диьара яънилца душманжир четти дикара чебилца ниҳҳой ниҳҳо камли аккол дейкоди душманна яскар холаци ца ьел баьнал дул ца ямал пикрибаривда нишша дам никьнадигай дельунни швел реккал ьяйгонра даривли чанкка ччимус хинкьира царара хурегира ьелтти сукли балхханда янццала шинра ши алавти цара шинра гонзалгу гункадартанда душман цай цайал ьешккар сарвирьар шанти разибичивца ьелела пикрилжи ивҳнелла замана буживца ил дус йя цигонтира цьидеҳ дачьивли дужив аккура ьебеғивца душманнаъяскар шилцци ил шилла дагнала дагна даривли хола яшакки дицьив хурегалла дуживца сукли хуреги чанккагон чимусти яскар ца яьли ккушбиьявлиди чикабиьявли сукли белҡҡаней букунца белҡҡунҡҡел илтталжи шин ьандичивца муццабиживца шиней дейку йя шин йя цьидеҳ чуххала синтьи ьясивдаривца илттира ағугон ҡьусҡьарли дуживца цьил илтти миржел ҡьаҡьабаривли ьуя бикьул шиҡьбиживца ьелккар сарбиьявца сукли шинра цьидеҳра аккор ьежгон дуней ниҳҳой баживли акку бикьул черкабиьяв кагурца ьябунццирхин яьмадла ямалталли шира шантира берцухурца ьетин ьеттира калгун дура ьежин цеғивда ца аттала ябал рирси буживца биллира бейколлира ца аттала ябал рирси ьелттала аба ерел руживца мяҡьи ьеррирьул руживцав ца унра ҳулум ьелел ьелтти рирсби ьаман цинеса бикул улбертул руживцав рирсбалжи ил яькариццурца рирсби аттаци бикьулца ьет унра етти ҳулум рарара карига атта икьулца ратайа ьел цинна мусна чимацилтьатайа дам ҳулум ражив акку ьеч рирсби чербичив акку ахирра ахир аттал ьел унра ҳулун кариживца цаникьалжи руживца ил яь ҳулумла ьердаривли цьил шиҡьриживца кон биккал бука ила рирсби лякҡьбара ҡилттар рикьул барижил абарьул бучивли цинна рирсбира цайра атта вегурца цинна илби чивьанцци ьелин ҡҡаршибичивца ца чуххала ккалкка рирсби шиней бесунни ьелела гуни ьабирҡҡурца ца мурҳил кур чевчи бизивца ца чьянкьа ьурчьивли ккалкканци рирсби цебеғивҡҡел ьурбаривца чух луцьанци рирсби ьел курла бакни бижккабичивца цьил атта курчьивли чевчиттар улкатурца кумек цакара вянда нишша тураьаҡҡара икьул вегурца червиьявли рирсби калгунца ьелин йя атта вейкку йя цара чакьал вейккура цянил явра замана бегурца рирсби ккушбяҡивца никьа рицци ғивзкарикьул ьелин янчинна бяъяцци ца муҡялла удар барччивца беччивца ьел рицбалжи чьубагбаривли беркунца цьилра ғивзкарикьул баривца ца хола шуҡҡа ьелин ҳуни ттурабичивца рижрурчьив улбеталли кадиьунни йябни ди тьенирби дицьивли муҡя ди цьилттатин ьар бари раҳул циҡҡул ьелккар муҡя балххун рицбира рукунни царира руживца цьил ябалра рицци йерга ергал баҳул тьенилццир муҡя циҡҡул букун буживца йябналла ваь уживца ьелтти гонзурбалла ваь паччяь ца бари ил йябни цьаҡьли йяравдиьявли диҡьал икьулца цинна уршбалцци ьел паччяьла ябал урши буживца ьари ҡьарикадигай икьулца цибиьалра ца цикьал би ьежтталжи агурил ябалра уршилцци йерга йергал дярххя дугай ҡьарикадигай йябналла икьул бурсивца ца дуччи хола урши вегурца ҡьарикигара ҡьарикиживли ца яьли калгунца цьил ускаьунца ьел уссун велли цярунни хола риццилли йябналжи каҡьивти муҡялли уҡҡала бицьивли дуҡҡивлица чужи деркона чиркалла атта цеғивҡҡел ҳарбеғивца хола уршилцци ча видей чара вейчура икьулца хола урши чьвелибил дуччи урккалан уцци вегурца ҡьарикигара ҡьарикиживли ца яьли замана дичивца цьил ьелра ускаьунца ьел уссун велли цярунни уркалан риццилли йябналжи каҡьивти муҡялла уҡҡала бицьивли дуҡҡивлица цинна рицбалжира цинейра деркона чиркалла атта цеғивли ҳарбеғивца ча видей чара вейчура икьулца урккалан урши явъибил дуччи баь никьо уцци вегурца ҡьарикигара ҡьарикиживли калгунца цьил анкьлецци вичивца усъакаьана баьнал тьуп ҡҡяжағивли цце пискадаривли рурцьухул уживца цазаманалла цереғивца никьо рицци йябналжи каҡьив муҡялли уҡҡала бицьивца чужи дуҡҡара уршилли ратурца уҡҡала бицьарей цьил руцивца никьо рицци рисул шиҡьриживца сукли чужи агурти дурсивца ьел уршилцци дила чьвел царара рицци би рикьулца никьо рицци ря цака ьелттира икьулца урши рярун цачивца цьил никьо уццилли качивца цинна уцбира аттара чибажихивца рирсби ябалра уцбай ьелтти рирсби яькабиццурца чужи ьелтти ҳади кабиживлица хола уццилжи хола рицци кариживца урккалан уццилжи урккалан рицци никьо уццилжи никьо рицци дичивца замана ца бари хола уцци икьулца цинна ҳулумци ил ци барара рирьуттей ца никьа биринжала ударццир дунелла укка баххана палав барар рирьуд рикьулца ҳулун урккалан уцци цинна ҳулумцци икьулца ил ци барара рирьуттей дул ца тьатьццир ьеж дуней бяъкагарагонил халча бершара рирьуд рикьулца ҳулун баь никьо уцци цинна ҳулумцци икьулца ил ци барара рирьуттей дул ца мурьелла ҡуппагон уршира арцла бачигон рирсира барара рирьуд рикьулца ҳулун ьеленнатин бегурца цьилра ца яьли замана ца бари ябалра уцци бегурца яйри ьелтти яйри бегурли белли никьо риццилли ьет цинни бурсивтигонти уршира рирсира баривца хола рицбалжи цьаҡьли абиккул аҡивца чул абаривли ьелел дяьни барибил рицбалли ьелтти уршира рирсира ҡьолан кабатурли еркьи чиишурца дяьналла мусна ьаҡҡивли наҡьай кабишивца никьо риццилци ил ьеж наҡьайди барибил бикьулца ьелтти дяьни чебил ҡьона еркьли ьараҡ абуҡҡивли урхавла журбалжи ьереғбичивли калгунца урхангул цилжи урхав вяьил буҡьунней икьул кяунни улбеталли урхала журбалжи ьереғбичивли ҡьона ттураьасивли ячбаралли мурьелла ҡуппагон уршира арцла бачигон рирсира ҡьоналла бакни ттураьассивли урхангулра илела ҳулумлира ьелтти чьвелра урши рирси ьабиҡьунца урши холавеғивҡҡел пярҡучьццир чииҳора урсивиьявца саҡ ттуравярунни чиишурил ца ҳулумла ҡҡяндрей чибеғивли ҡҡяндар белҡьунца ҡҡяндрела раь ҳулум ясириьявли рикьулца уршилцци дам чимаиҳотти ьет ила абала риццбай чииҳора вя ҡил ьяунни уршилли цай ьиҡьун абацци ҳарабеғивца цилжи ьелтти рикьулей ьех ҳулум икьул ил рикьулца дила рицби бейккура тьузница ьараҡа сар чьвелиъибил барира илела ппярҡучьли дикьар ҳулумла гажин белҡьухунца ьелра рикьулца ьет ила абала риццбай чииҳора вя цьилра уршилли цай ьиҡьун абацци ҳарбеғивца ил рикьулца дила рицби бейккура тузница ьараҡа сар аммаки урши бурса икьул червичивли акку цьил кариживли цабиштта ьабиҡьун абал чоккал сукли дурсивца цигли цабиштта барччивтел чайал цабиштта барив абара абала рицбира дяьни баривли ьереғ ьелтти урши рирссилла аба биьалли цьаҡьли зяъипричивлица цинна дяьнира берҡьивли рицбалли барив ламартра абиккан агурли илела субел адарив дарман датур аккура ҳулум яькариьахара амма цейра дарман дегур аккура цазаманналла шилцци ьелтти дяьналла чевттар хабар бегур буживца цьил ьелтти дяьналла атталра баҡьивца сукли цикьал ашкьардиьявца дяьналла аттал парғум батбеғивца урхангула ьетин цинна дяьни цачахара урхангула ҳулумли ғай абивли дяьни чербеччивца ьелтти цинна уршира рирсира чибаживгон яькариьявца илттала аба разириьявли чьвелра ламартла хола рицби биьалли сукли тухумти чиагул цьалли биччурца иштти абни дяьнира дяьналла аттара разил ҡҡуғал ьеркабиьявца урхангуйра ца явра масра мурьира деччивца иттира разибаривца ьетин ьеттира белди ьежин дура цеғивда аттала ҡьирҡьир ҳулун виллира вейколлира уживца ца аттала ца урши аттал аба раҳратурли аттала ҳулунни ьилҡьун уживца аттала ҳулун ҡьирҡьир руживца бацбикьи дерцьандел цаьабиттар бацбикьалла сили никьати калуғун руживца цьил тьабакь буцивли дурцабирул ьелтти никьа сили субела уршила сағли аржухул руживца урши велҡҡаней укунни ужив аккура саҡ гона чьоҡьа дерцьивҡҡел уршилли цаникьа бутьа чьоҡьонна цеберттивца аттала ҳулунни ьел урши вявғивца цилжи и вахт аккорҡҡел чьоҡьонни укундей рикьул урши виссара киживца ьел заманалла атта ҡил цеғивца цилжи виссулдей икьул уршилцци хабарьассивца уршилли бурсивца чьоҡьо баьнал ила ҳулунни вявғивда икьул аттал цинна ҳулун маймайраривца чьоҡьо баьнал урши вивғян бирьару чьоҡьонна вахт бирьару икьул цьил уршилцци ци биккарай етти икьул хабарьассивца урши икьулца дила аба риккар цачивли аттал цинна ҳулун маьар черкабишурца уршилцци икьулца вя риккул виьаттал ила аба ьакара уршилли разивиьявли цинна аба цачивца ьетин ьеттира белди ьежин дура цеғивда ъябал уцци уживца ца шаьнаваз бикьон талҡан илела буживцав ябал урши ьуна цаҡьли давлачебил вилҳал талҡан шаьнаваз цинна халкьжи урчьи иццан мейдан уживца илела чьвелра хола уршби цьаҡьли яҡьлулццир дикьал саабуҡунти аттала мас мулкжи пахручевти уҳтанти буживца илттала никьел уцци парғатил холадеҳ аккорил яҡьлулццира уцбай сауҡунил уҳтандеҳ адиккан урши уживца аттайра ил ьел баьнал никьа имцьал вичихи хола уцбалжи биьалли никьа уцци авичихи илей илтти аттай имцьал виччухулца бикьул ьаман евзағли бирьи аттал урши иьярвирул конра авашахи чьвелра хола уццилли чула евзағ аҡара баьнал ьел уцци аккорварара ҡьастбаривца ца бари илтти тиладибикьул аттаци никьа уццира чуццир варх яйри учивца аттал хола уршбалцци чибелгунца никьа уццилжи улбетахара илтталла шилла баи хола майдила буживца илтти яйри биҡанцци бувъянни ирчи дуцьдирул ца яьли замана калгунца барццурли кабижив манзилла чьвелра холати уцби вяъдалла биьявли никьа уцци чьянкьуваривли ьелин мяҡьи бити ҡҡуйулци вижкаривца цьил чьвелра уцци аьикабикьул чул дуццан яйри бярунҡҡел дуцив жанигорталла биелли палтарра дяшухунни аттаса цябунца илтталли тьузни дурсара кабиживца аттаци валлаь нисса яйри дегурҡҡел ниссала палтарла ҡьарикатур ватурда нисса цедеғарей сартан бецьил веркун варчивда бикьул аттал даҡил бисса ҡвясса дарив ьелела ьереғ даҡил дусми дегурца децьалци вичив талҡан исли виҡнара веғив илбалццир суҡҡурра виьявца никьо уцци ҡҡуйулцци вижкарив ьереғ бари биьалли ьел муссан базригни дакьубиьявца ьет ҡҡуйулци шинел буччара цябунца илтталли шин ьирцьанҡҡел ҡҡуйулла ца бяъяцци чиверцьивли чьянкьу урши чиваживца ттураьасивца улбеталли ца ччоккка урши базригналли ил ваьолгунца чуццир варх учивца илтти базригни шамла улкалццир цябунти буживца чула шаьарцци цебеғивҡҡел илтталли чула шаьарла талҡанцци ьел уршилла чевттар хабар бурсивца талҡанни урши цинеса качихивца базригналжи баьара беччивли ьел урши циней ассивца талҡанжи ьел уршилла тьабиъят яькабиццурца ьуна биккал яьли ьеркаривца талҡанна гавьар бикьан рирси руживца урши уживли акку илел илтти ямрулцци беғивҡҡел чьвелра ҡалла баривца цьил цинна мас мулкла буҡьурра беччивли кабатуррца илтти чьвелра талиьчевли ьербирьул калгунца цьил цинна вяъда кебеғивли талҡан вевчьивца талҡанна цара урши ужив акку сукли шамла улкалла талҡан агур киживца никьо уцци ца дус цаҡьли деғил цябунни унра улкналцци рисҡьи камли агурца шамла улкалцци биьал ьуна биккал даҡил рисҡьи агурца сукли унра улкалла халкь ачьи ассара турабуҡунца цябунца шамла улкалцци ьелтталла уркка буживца ьетти чьвелра хола уцбира никьа уццилли ьелтти чьвелра цинеса ширабаривца баьсар илел илтти баьур аккура илтталли цайра ваьур акку цьил илтталли илецци чула никьо уцци верҡьнилла чевттар тьузналла хабар бурсивца ил ьетҡҡел чула аттацци бурсибил тьузналла хабар буживца иж шаквичивца илтти цинна чьвелра холати уцби биьнилжи илел илтталла холаци ьурмат баривца ва баьа ацассивли дихби дицьив ачьи деччивли батбеғивца илтти цьаҡьли разил ҡил чербиьявца аттацци хабар бурсивца атта шаквичивца ца цибиьалра иш акколли ттурашан талҡанни илгон абирнилжи чьуйняҡьира ьелтти уцбалжи ьелин цябана чибичивца чьуйняҡьира никьо уццилли ьаттира яххял ьурмат баривца ьелтталла ачьелла дихбалла чевчи ца ца чьоҡьара кадишивли чьоҡьанна дакни мурьира кадишивца ца чьоҡьа дикьалли аттаци беччахара цабасунца илел цай шаквичибил уцбалцци баьухур акку циней уцбалли барибилжир черверхурца амма ил цикьал илтталцци саҡ бурсив акку аттай цабасун чьоҡьанна бакни шамла талҡанни кағар кабишивца ҡил цебеғивли ачьи ттуракаҡьивҡҡел ттуракадичивца ца ца чьоҡьара ьелккар мурьира аттала чьоҡьанццир кағар ттуракабичивца ьел кағар явлелли белчьунца шамла талҡан чул ьетҡҡел ҡҡуйулцци лаъкарибил чула уцци виьни баьурца чужиттар ил чевверхнилжи цаҡьли разибиьявца ьелей ьереғ шамла талҡанни сукли цинна тухумра ьелтталла шаьарла халкьра бирғивли даршубарҡьла миҡ баривца разивиьябилла цьаҡьдеҳли аттала илбалла шалара чербиьявца цьил ябалра уцци разил даршил ьеркабиьявца ьетти ьетин белди ду ьежин цеғивда азнаур ьяжи уживцав виллира вейкколлира ца абала ца урши илей анвар бикьул буживца ьел талҡанна ьетин нукер уживца нукер цьаҡьли чакко чарх бекьла урччибил жаьил урши уживлица талҡанна руживца цьаҡьли ччаккоци адавчерил ьунабиккал давкричибил уккалцци рижреғибил яҡьлучебил написат бикьон рирси талҡанна рирсилли дикка дишшивца ьел цинна аттала нукержи мискин абала уршилжи амма илтти ҡаллабиьара хайрибирьул бужив акку рирсилла уживца ца уццира цинейра азнаур бикьонил ьел чула ьелин улшан нукерццир уртаҡ ьиццулли дуствиьявца ьуна аттал ҡҡадағабирулҳал илел ьелеццир уртаҡдеҳ дерҡьихив акку азнаурли баьурца нукержи цинна рицци риккул аҡибил ва цинна рицци ьелецци риъяхана кумекбарара пикрибаривца аттал ил царагон нукержи алуккан барьул уживца ца бари талҡан цинна ьереғбитира цайра яйри тураверхурца уршилли тиладибаривца цабиштта уцци риццира барх бучахара ил икьулца атта ниссал дажелла дукана хурегра ьядурбиранда ниссай ҡилра бетьивца дукабай ниссара нишшаццир дарх ьуна абиккулҳал талҡанни уршилла хатир абатара баьнал бучивца илтти барх ттураберхорей сар азнаурли нукерцци бурсивца цабиштта яйри бянил муссанна зу азнаурли пикрибаривца дикка дишив жаьилталжи кумекбарара ьелин цяхунни иллел нукерцци написат риъяхана бурсивца аттала баь бялҡя ирчира лукканда икьулца нишшара ила абара ьядурбиранда икьулца диъяндигара муссара нукерли ьереғ цяунни написат ручивца чьвелра талҡанна баь бялҡя урчилжи мярттабиживли бегурца ьелтти сарбиьарей азнаур икьулца хан вихцежахара ду тьулмалли велкьабай нишшал дул ҡҡачиғалли написатра риъян дура велкьунда иранда аттацци ьелттяьялли битра баривца цазаманалла талҡанра ьелела вазиртира дажелла букана учибичивца ьел дуццала уркка бити майданжи азнаур тьулмалли вижерьаҡҡивли велкьунни варччивца няҡби тьямира цеделкьунни мисан шаппара ғвячьбижкабаривли талҡанни ҡҡячьли ил вирҡьурца мисанттар шаппара тураьитьунца цьил талҡан икьулца циагурай етти написат циряьябай азнаурли бурсивца валлаь атта нисса цьа ьилҡьун чикадиьявҡҡел дуццанттар верал ҡҡачағ ттуракабичивли дура ьежтти велкьунни написатра ила баьлала бялҡя ирчей мяртта ретурли писса пяьли берҡьив ямал бугунни талҡанни абарибил абатур амма цинна написат котти ьаби ручибал баьара авиьяв талҡанни цинна ярчмик чибурхна баьухур рирси рерҡьивца икьул амма цейра барара авиьявли калгун написат ҡярала шингон рерҡьив чумал дус дичивҡҡел талҡанни баьур написат ьет цинна нукерццир рарх регни цинна урши азнаурли ьелтталжи кумекбарни баҡил укка тиладибикьул калгун талҡанци рирсилиццир дарши кижахара даршира акиргул ваҡинна калгун ахирра ахир ил ҡьабулвичивца написатли нукерццир баривли чьвел урши буживца талҡан вевчьивли ьереғ риццилла чьвелра урши азнауржи уцбигон бирьи написатра илела мургулра баҡинна барх талиьчелли разил ьербирьул калгун написатла уцци азнаур чуйнара ьяж барара шира ширал маккалцци вярун ьетеннажин ьелей азнаур ьяжи ьадишив ьар заманалла ил дикка дишшивталла ьаби кирчи ьелтталла мурад ажахара ҡьасццир вирьи ьелттижил ьетти ьетинра калгун дура ьежин цеғивда аттала яҡьлу уживца виллира вейкколли ца цьаҡьли ясикар терсил сабур барара абарьан жаьил урши ьел уршилла уживца виҡна атта атта пикриикьулца цигли ьеж урши вярҡҡидайра цигли ьеж сабурла ваь ажихидайра икьул цьил ьел уршилла аттал пикрибаривца ьежгон цикьал беччивца уршилци ғялмалла чейтан ьелтти ғялми уршилцци лукканҡел аттал бурсивца ьар ила ясидеҳ чиьядун заманалла ца ғямул ьех сеҡлей катьун тьалацци кябяҡя ца жумяъла бакни ьел тьалацци кядяҡивца уршилли вецьал ғаил етта имцьа ғямул ьелсеттан цинни тьалацци кядяҡив ғялми чидаживҡҡел урши уркьуҡунца вяь пикриикьулца ил ци яламатай иж цьил баьла баьлал парғаткирьара киживца илел ҡьастбаривца ясиавирьара сабурчевлли шиҡьвикьора ьереғил жумяъцци уршилли сабур урчьелцци кабуцивца цьил бариеттан бари ил камли яссивирьара киживца циней цай ҡьарикиживца уришилли чибаживца цинни сеҡлей тьалацци ғялми бари еттан бари камли кадурҡяра кижибил ил шаквичивца ваьли ҡьаст баралли ьар цикьал давкдичахара вирьнилжи цаникьо сабур бирара яънибиркни тьалацци ғялми кадурҡяра еттан сабур барара саматли биьнилжи шаквичивца ахирра цебеғивца ца бари уршилли цачьу ғямул тьалацци якябяҡибил бурсивца уршилли аттацци ижал дул цачьу ғямул якябяҡивда икьул атта икьулца на ашна абиьалли ьар ил сабур барара виьявҡел ца ғямул ьет тьалаццир тураьилтьа уршилли атта икьон тяьярли баривца тьалаццир ғялми тураьилтьана ҡҡиинни буживца амма виьявца уршилли сукли цинни кядяҡив ғялми ттураьитьана илтти сукли ғялми ттураьитьаней явра замана бегурца сукли ғялми ттураьитьун тамандиьявҡҡел уршилли аттаци чибажихивца тьал ғялмалла шуҡҡуппалли бицьибил атта икьулца чибигулдив дила урши ьеж тьал на ьеж баьсалгон луғян абирьор цилжикьун ғялмалла шуҡҡуппалли бицьивца илра дила урши цара мейданжи вяьи ғай мабурсатти ьелей абиккан мабиратти ьар ил вяьи ғай бурсив мейданна урчьелццира ьехттигон ҡҡел кулгантица урчьи зейбирьор цьил пашманвиьявли черверхи икьулҳалли яьдеҳ бейкура ьел баьнал дила урши ил мейданна урчьелжи ҡҡел кабижижил вяьи ғай мабурсатти наллатин ьетин ьеттира белди ьежин дура цеғивда паьмучев баьадур буживца биллира бейколли ца пачалиҡци ьуна биккал цалжи ца бикканти цьаҡьли цаньеберхурти сув ҳулун вецьну чьура дус барх ьербирьулҳалли илтталла дярья уживли аккура вецьну чьура дус дичивли ьереғ аллаьли илтталла балкни ҡьубулдаривца ва илтталла ьачьухурца ца урши разибиьявли илтти дуччи ери аллаьцци булккунни аллаьцци шукру бикьул калгунца уршилжи баьадур ьадишивца илтталли ил иьялли ьиҡьунца холавейхивца урши вецьал дус виьявҡҡел ьел чула ца камти мярцца дучивли ҡьари ваши ил цьаҡьли духуци паьмучебил духуци цинна атта аба цьаҡьли биччахан ьелттала ьурмат биран урши уживца ьел ҡьари ваҳан дирҡьалла мяҡьигон ца цаҡьли цикьал барьан хола баьуттичев ялим ьервирьул уживца ьелеса яҡьлу чибурсахара баҡил укка цабаши баьадурра ьелеса ьар бари ваши баьадур цьаҡьли паьмучебил урши виьнилжи ялим шаквичивца ва ил илей яькиццурца ил уршилццир уртаҡиццурца ьелтяьялли ҡьарира ваҳул ялимсара ваҳул баьадур вецьну гаъра дус виьявца ца бари баьадур цинна баьинталцци викьулца на дила дикканти ду холавеғивлида дила ямрулцци ҡҡаршидирканти даҡил цикьалжи ьет ялимлира нишшалра урсиваривда на ду дила йяшав никьо яькабиьахара яҡьлура имцьабиьахара дунейра чибагара ттураурххулда ярххялжи атта аба бусравбикьулҳал ҡил ужахара ил уживли аккура абал баьадуржи ҳуней деркона чьоҡьара кадишивца ваҡьагурли урши ттураверххурца аллаьцци булккунни аталра абалра варҳоривца баьадур чумал бари ваҳул ваҳул ца талҡан ьервирьан шаьарцци веғивца дярххя деғивҡҡел ил шилла баъи бити бурххалци ширабаривца ьелин ца риҡна царигинал ьеррирьулди ил цьаҡьли урчьецьичев риҡна царичив илел баьадур разил шираварив чьоҡьанни вахун цьил баьадурци цилжи ттураверхурилал ҳарбеғив дярьялли цинна мурад бурсивца ьел риҡнал бурсивца чула шилцци талҡанжи ҡьаришдеҳ дарижил ца яь мейдан важивца рикьул шаладичивҡҡел урши талҡанна ьетин вегурца чиваживгон талҡанжи баьадур яькиццурца талҡан викьулца и дул ячулцци урцанди дила суалтай жабавти деккара виьаттал баьадур ҡьабулвичивца талҡанни уршилцци ябал суал ҳардеғивца цийа ьеж дунелцци баьлара кьантьици урши икьулца имс диг цийа дунелцци баьлала биццици урши икьулца чиркалла анкьала цийа дунелцци баьлала яваци урши икьулца гонза сукли цинна суалтай деччив жабавталжи талҡан уркьуҡунца цьил икьулца бурса ьари чил даьухурай ицци ьелтти цикьал урши икьулца ниссала шилцци вити даҡил делчьун ялимли талҡанни баьадур цинна мярццалла ҡьариш варивли катурца баьалжи ьежгон мушуьар баривца егер ил дус кабичивҡҡел ьеж дила барулла чевттар чум мярцца чииҳора виьатталра ьелтти ила дирьор дуссела бакни палтарра диранда чьоҡьаннира валханди урши разивичивца талҡанни ьар бари баьадуржи чьоҡьара няьла шишара горгорла чьвел бекьра кадирҳул дуживца баьадур талҡанна ямалталжи шаквичивца чьоҡьара няьла шишара дуччулца горгорла бикьи ьелин мяҡьи бити миккввала ккалкканна йямпилгу гункадартул уживца уршилли барьул уживца горгорли ьунар буҡьахан чархла ьаҡри камбирьахан ил илеци ислел ьет ялимли бурсибилди ьелттяьялли баьадур ца дус улши талҡанна мярццалла ҡьаришли дус дичивҡҡел талҡан даршал мярццара азбанни дижкағивли баьадурцци икьулца ьари урши ниҳола вяъда бекьбарара замана цебеғивца ьари ила ци ьунар бийал барьанда чум мярцца барулла чевттар чииҳора виьотталра ьелтти сукли ила ца баьадурли ҡячь авичивли ца цал чииҳул барулла чевттар явцьали мярцца ишурца рахли сукли чииҳу икьул талҡан урухвиьявли урши тьашағивца на урши ьиҡу уршилли ьиь ьабатурца ва тьашкиццурца талҡан икьулца дам ьанбичив ил чьвел бекь горгорла ьар бари дуканҡҡел ила ьунар акулган икьул урши икьулца ей талҡан дул ьетти ила баьсар ҳардеғив суалтай жабавти деччивҡҡел шак авичивдив дул биранилжи дул ила горгор ьет миккола ккалкканна йямппилгу гункадатурда чибигулдив ьет буғял шиҡьбишивли чьоҡьара няьра дуччади талҡан уршилла паьмулжи мяьталвиьявца цьил икьулца дила исбаьи рирси етти риккан барьулда дул дила уршира вейкура рирсилжи маьарра биранда ира дила уршигон ужи на ду виҡна веғивда дила талҡандеҳра етти луканда баьадурли разивиьявли цинна атта абара ьелин качивца талҡанна рирсира кариживца разил ҡҡуғал ьербирьул калгунца ьетин ьеттира белди разил дура ьежин цеғивда
